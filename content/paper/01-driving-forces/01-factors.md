# ปัจจัยที่คาดว่าจะกระทบระบบเศรษฐกิจการเงินไทยในระยะข้างหน้า

![](../../../static/img/landscape.jpg)
## โลกไร้ขอบเขต

เศรษฐกิจการเงินกำลังเปลี่ยนผ่าน จากโลก physical เป็นการให้บริการแบบไร้ขอบเขต (anytime, anywhere, any device) และเห็นการเร่งตัวของกระแสดิจิทัลขึ้นในช่วงวิกฤตโควิด 19 โดยจำนวนผู้ใช้งานแพลตฟอร์มหน้าใหม่เพิ่มขึ้น 9 ล้านคนตั้งแต่ช่วง[โควิด](https://www.bot.or.th)

## กระแสความยั่งยืน

กระแสความยั่งยืน หรือที่เรียกว่า ESG (environment, society, governance) โดยเฉพาะอย่างยิ่งเรื่องสิ่งแวดล้อม คาดว่าจะส่งผลกระทบเร็วและแรงกว่าที่คาด ยิ่งเราเห็นประเทศไทยติด 1 ใน 10 ของประเทศทั่วโลกที่อาจเผชิญความเสี่ยงจาก climate change มากที่สุด[^1]  ไม่ใช่แค่เฉพาะเรื่องภาวะโลกร้อนที่ทำให้เกิดภัยแล้งหรือน้ำท่วม และมีผลต่อการดำเนินกิจกรรมทางเศรษฐกิจ แต่จะรวมถึงผลกระทบต่อภาคธุรกิจจากการออกนโยบายต่าง ๆ เพื่อบรรเทาปัญหาเกี่ยวกับภาวะโลกร้อนของประเทศพัฒนาแล้ว

[^1]: ดัชนีความเสี่ยง Global Climate Risk Index 2021 ของ German Watch จัดให้ไทยอยู่ในอันดับที่ 9 จากกว่า 180 ประเทศทั่วโลก

## สังคมสูงวัย

การเข้าสู่สังคมสูงวัยอย่างรวดเร็วและรุนแรง ทำให้ตลาดแรงงานของไทยขยายตัวได้จำกัด ซึ่งไทยใช้เวลาเพียง 20 ปี ในการเปลี่ยนจาก aging society (กำลังแก่) เป็น aged society (แก่แล้ว) เทียบกับประเทศพัฒนาแล้วในยุโรปและอเมริกาที่ใช้เวลามากกว่านี้ 2-5 เท่า  และในอีก 20 ปีข้างหน้า ตลาดแรงงานไทยจะมีสัดส่วนคนที่อายุมากกว่า 45 ปี สูงถึงเกือบ 40%

## ปัจจัยเฉพาะอื่น ๆ ของไทย

1. **ภาคเศรษฐกิจที่เปราะบาง** *ภาคบริการ* ได้รับผลกระทบรุนแรงและฟื้นตัวช้าจากวิกฤต Covid-19  ส่วน*ภาคอุตสาหกรรม*เป็นโลกเก่าและ/หรือแข่งขันสูง การส่งออกของไทย 60% ยังอยู่ในอุตสาหกรรมโลกเก่า คือ ยานยนต์ ปิโตรเลียมและปิโตรเคมี และอิเล็กทรอนิกส์ ซึ่งต่อไป demand อาจลดลงตามบริบทโลกใหม่และพฤติกรรมผู้บริโภคที่เปลี่ยนไป จำเป็นต้องปรับให้เข้ากับกระแสโลกใหม่ 

2. **แรงงานไทยมีทักษะที่ไม่รองรับโลกใหม่** วิกฤต COVID-19 ทำให้แรงงาน 1 ล้านคน ในภาคการท่องเที่ยวและภาคการผลิตกลายเป็นผู้ว่างงานหรือรายได้ลดลงรุนแรง อีกทั้งแรงงานกว่า 13 ล้านคนอาจตกงานจากการนำระบบ automation มาใช้ จำเป็นต้อง upskill/reskill 

3. **ปัญหาความเหลื่อมล้ำ** ประเทศไทยมีปัญหาด้านความเหลื่อมล้ำสูง ทั้งในมิติของครัวเรือน ที่ตระกูลรวยที่สุด 50 อันดับแรกตามการจัดอันดับของนิตยสาร Forbes มีทรัพย์สินเท่ากับประชากร 13 ล้านครัวเรือน และมิติของภาคธุรกิจที่ 50% ของกำไรภาคธุรกิจทั้งประเทศ กระจุกตัวอยู่ในบริษัทขนาดใหญ่เพียง 600 รายในตลาดหลักทรัพย์ ซึ่งวิกฤต Covid-19 ยิ่งทำให้ความเหลื่อมล้ำสูงขึ้น โดยธุรกิจในภาคบริการโดยเฉพาะ SMEs และครัวเรือนรายได้น้อยโดยเฉพาะลูกจ้างในภาคบริการ ได้รับผลกระทบรุนแรงและฟื้นตัวได้ช้ากว่าธุรกิจและครัวเรือนกลุ่มอื่น และจะยิ่งเข้าถึงบริการทางการเงินได้ยากขึ้น

4. **ปัญหาหนี้ครัวเรือน** วิกฤต COVID-19 ซ้ำเติมปัญหาหนี้ครัวเรือนไทยที่เลวร้ายอยู่แล้ว ส่งผลให้เกิดปัญหาหนี้ครัวเรือน ล่าสุดเร่งตัวสูงสุดเป็นประวัติการณ์ที่ 90% ของ GDP โดย 1 ใน 3 ของคนไทยมีหนี้ และยอดหนี้ต่อหัวเพิ่มขึ้นถึง 2 เท่า เทียบกับ 10 ปีที่แล้ว โดยครัวเรือนของไทยมีหนี้เพื่อการบริโภคในสัดส่วนสูงและผู้มีภาระหนี้สูงส่วนใหญ่เป็นผู้มีรายได้น้อย จำเป็นต้องมีการลดหนี้เก่าและชะลอหนี้ใหม่เพื่อช่วยให้ครัวเรือนที่มีภาระหนี้เกินตัวสามารถไปต่อได้ 

5. **แหล่งเงินทุน** การพึ่งพาแหล่งเงินทุนจากระบบสถาบันการเงินไทยเป็นหลักดังเช่นในอดีตอาจไม่เพียงพอรองรับการขยายตัวของโครงการพัฒนาโครงสร้างพื้นฐานและกลุ่มธุรกิจขนาดใหญ่ (SiCorp) จำเป็นต้องพัฒนาตลาดทุนให้เติบโตควบคู่ไปด้วย